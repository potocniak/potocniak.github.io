---
layout: post
title:  "Quarta Via"
date:   2014-12-14
category: meditazione-attiva
---

Ci sono sempre stati molti modi di intendere e di vivere un _cammino interiore_, ma possiamo, dopo un’attenta analisi, osservare che sono sempre state tre le Vie principali che l’uomo ha intrapreso per incontrare se stesso e il Divino:

* La via del fachiro; una via ardua e dura, dove la lotta con gli istinti e gli automatismi del corpo diventa il fulcro del lavoro su se stessi: ottenere un totale dominio sulla materia, in favore dello spirito. Una vita totalmente dedita alla rinuncia e al sacrificio di sé. Questa in sintesi è la via del corpo.
* La via del monaco; la via del cuore e dell’obbedienza, dell’annullamento della propria individualità, fino al raggiungimento dell’estasi mistica: ponte fra sé stessi e il Divino. Anche questa via richiede una totale rinuncia alla vita normale ed il ritiro dal mondo per poter dare i suoi frutti. Dedizione totale a Dio e ai massimi valori universali. In sintesi possiamo affermare che la via del monaco, sia la via del cuore.
* La via dello yogi: una via dura, forte, potente, dove lo yogi ottiene, per mezzo di anni lunghissimi di autodisciplina, i massimi stati di coscienza possibili ad un essere umano. Questa è la via dello sviluppo delle mente. La mente domina il cuore e il corpo.


Queste strade rappresentano degli approcci classici a una ricerca interiore o spirituale, ma sono delle vie per pochi, data la durezza della disciplina, il bisogno di ritirarsi dal mondo e dai suoi confort.

Un famoso maestro Sufi disse: *"Ciò che voi trovate nei vostri monasteri, noi lo troviamo nei vicoli e nella piazza del mercato”.*
Questa potrebbe essere la massima che possiamo eleggere a testimonianza del lavoro nella _Quarta Via_.

*La quarta via non richiede che ci si ritiri dal mondo, non esige la rinuncia a tutto ciò che formava la nostra vita. Essa comincia molto più lontano che non la via dello yogi. Ciò significa che bisogna essere preparati per impegnarsi sulla quarta via e che questa preparazione deve essere acquisita nella vita ordinaria, essere molto seria e abbracciare parecchi aspetti differenti. Inoltre un uomo che vuole seguire la quarta via deve riunire nella sua vita condizioni favorevoli al Lavoro, o che in ogni caso non lo rendano impossibile. Infatti, bisogna convincersi che sia nella vita esteriore che nella vita interiore di un uomo, certe condizioni possono costituire per la quarta via barriere insormontabili. Aggiungiamo che questa via, contrariamente a quella del fachiro, del monaco e dello yogi, non ha una forma definita. Prima di tutto essa deve essere trovata.*
**Gurdjieff / Ouspensky  da _Frammenti di un insegnamento sconosciuto_**

La Quarta Via è la via intelligente, la via attuabile con i mezzi e il tempo che abbiamo a disposizione, noi uomini e donne del 21° secolo. Per conoscere noi stessi e lavorare su di una possibile crescita ed evoluzione creativa, non possiamo ritirarci dal mondo, perché la vita e il terreno di confronto si trova proprio lì: sul campo di battaglia dei problemi di lavoro, di relazione di soldi, di salute, ecc. E’ lì che ci giochiamo tutto. E’ lì che vediamo realmente noi stessi, così come siamo, nel bene e nel male. Se esiste una reale possibilità di cambiare qualcosa in questo mondo afflitto dalle illusioni collettive e dalle false speranze generate dall’avidità degli esseri umani, allora forse possiamo iniziare da noi stessi, perché il mondo inizia nel momento che diamo ascolto al nostro cuore e ci chiediamo ogni giorno: *“Chi sono, e cosa voglio davvero dalla mia vita.”*

Uno dei concetti più importanti espressi da Gurdjieff per mezzo dell’allievo Ouspensky è, **il sonno della coscienza**:
*L'uomo moderno vive nel sonno; nato nel sonno, egli muore nel sonno. Del sonno, del suo significato e della parte che ha nella vita, parleremo più tardi, ora riflettete soltanto su questo: che cosa può conoscere un uomo che dorme? Se ci pensate, ricordandovi nello stesso tempo che il sonno è la caratteristica principale del nostro essere, subito vi diverrà evidente che un uomo, se vuole realmente conoscere, deve innanzi tutto riflettere sulla maniera di svegliarsi, cioè sulla maniera di cambiare il suo essere.*
**Da _Frammenti di un insegnamento sconosciuto_ Gurdjieff /  P.D. Ouspensky.**


Penso che se l’uomo desideri veramente cambiare qualcosa, dovrebbe iniziare da se stesso. I problemi iniziano lì, dentro di noi e non la fuori da qualche altra parte. Dobbiamo umilmente iniziare da noi stessi e dal nostro _“mondo interiore”_, dal conoscere noi stessi e imparare a vivere il momento presente, l’unico momento reale, e tenendo i piedi ben piantati a terra. La vita reale inizia quando _“Io ci sono”_ e sono _“Presente a me stesso”_ ed allora, e lo voglio sottolineare, e solo allora, posso iniziare a creare un futuro che non sia solo un copia-incolla del mio passato.
